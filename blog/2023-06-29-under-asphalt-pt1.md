---
slug: under-asphalt
title: Під люком в асфальті. Річки.
authors: ut3usw
tags: [life, personal]
comments: true
---

# Під люком в асфальті. Частина 1. Річки.

Перше що хочу сказати -  я не “професійний дігер” чи дослідник. Так вийшло, що компанія моїх друзів — це люди, що витратили вже 16(!) років на цю справу.

![-](https://i.imgur.com/O2BtE5V.jpeg)

Тож, хочеш не хочеш, я вже і сам перший раз як заліз під землю 5 років тому, не так активно, як декотрі з них, але певний досвід маю. На моєму “підземному” шляху відбувалось кілька неприємних історій, проте загалом це дуже позитивний і цікавий досвід дослідження міста з, буквально, іншої його сторони.

<!--truncate-->

Моє знайомство з підземним життям відбулось з запрошення на день народження без деталей. Точкою збору виявився вхід у Житній Ринок. Там мене зустріли друзі з пакетами фруктів, тортом, мангалом та іншим стандартним екіпом для свята на природі. Хто ж знав, що це буде пікнік на берегу річки, з зірочкою. Ми перейшли дорогу і зупинились на бульварі між Валами. Далі відкрили люк посеред тротуару і почали спускати ТОРТ, МАНГАЛ та інше під землю. Навколо ходять люди з круглими очами (просто уявіть цю картину з мангалом в люк), та і сам я був трохи в шоці. Видають ліхтар налобний і кажуть: “лізь в люк”.

![-](https://i.imgur.com/CyWisQw.jpeg)

Отак я вперше побачив річку Глибочиця, зрозумів чому вулиця вище називається Глибочицька і загалом розпочав свою подорож підземеллями.

![-](https://i.imgur.com/HVb4J4o.jpeg)

Якщо в вашій голові ви уявляєте “ту” сторону під люком як пластикову трубу з гівном, то ви праві і не праві одночасно. Підземні споруди я поділяю на дренажні системи, підземні річки, каналізаційні системи, шахти, бомбосховища та інші інженерні підземні споруди. Труби з гівном це лише одна з категорій.

![-](https://i.imgur.com/V98r59w.jpeg)

Та і пластикові труби почали прокладати лише нещодавно і поки їх не багато, але тренд вже зрозумілий(скоро все буде в сумних пластикових трубах).  Почнемо з річок.

В Києві є 5 основних великих річок, що з розвитком міста були зариті під землю. Зазвичай вони мають старий колектор 18-19 сторіччя з характерним розмахом будівництва.

![-](https://i.imgur.com/NoU18Q3.jpeg)

Вода в підземних річках умовно чиста. Оскільки дощові зливи часто підключені напряму у річку, разом з дощем зливаютсья і ПММ, бруд з вулиці та тверде сміття.

![-](https://i.imgur.com/7qLTyXF.jpeg)

Особливого запаху нема, пахне — от просто уявіть наче річка під землею. Все. Дихати приємно, спокійно. Вода собі дзюрчить, люди, машини десь зверху грюкають люками та решітками зливів.

Річки з старими колекторами часто високі і просторі. Можна йти в повний зріст майже весь час.

![-](https://i.imgur.com/Jk7rfZg.jpeg)

Основна небезпека підземних річок — злива на поверхні. Так, у підземній річці “Клов” загинуло чи то 3, чи то більше людей саме через зливу. Ні, вони не задихнулись бо вода піднялась під стелю. Небезпека у хвилі, що може збити тебе з ніг, та загалом потік води стає сильнішим, вода уносить тебе і ти розбиваєш голову о стіну, арматуру, ітд. Тому традиційно річки вважаються зимнім видом дозвілля, бо зимою просто неможливі проливні літні дощі. А літом як дуже хочеться, треба ретельно слідкувати за прогнозом погоди. Зимою, доречі, під землею, дуже тепло =)

![-](https://i.imgur.com/FNILJdo.jpeg)


### Джерела фотографій
* Особистий архів
* [Kyiv Sewage Death Brigade](https://pi.dead.guru/i/web/profile/539498756798455810)

